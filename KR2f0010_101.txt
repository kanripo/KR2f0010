# -*- mode: mandoku-view; -*-
#+TITLE: 唐大詔令集
#+DATE: 2015-08-24 22:31:30.128336
#+PROPERTY: ID KR2f0010
#+PROPERTY: BASEEDITION WYG    
#+PROPERTY: JUAN 卷一百二十二
<pb:KR2f0010_WYG_101-1a>¶
欽定四庫全書¶
　唐大詔令集巻一百二十二¶
　　　　　　　　　　　　宋　宋敏求　編¶
　　政事¶
　　　捨雪下¶
　　　　重原宥淮西將士等詔¶
　　　　放淮西生口歸本貫詔¶
　　　　釋放妖妄人李廣𢎞支屬𠡠(闕/)¶
<pb:KR2f0010_WYG_101-1b>¶
　　　　雪王承宗詔¶
　　　　宥淄青大將詔¶
　　　　赦鎮州德音¶
　　　　雪王庭凑詔¶
　　　　洗滌長慶亂臣支黨徳音¶
　　　　復陳敬瑄官爵制¶
　　捨雪下¶
　　　重原宥淮西將士等詔　　　　　陸贄¶
<pb:KR2f0010_WYG_101-2a>¶
勑乃者希烈亂常阻兵竊號汚脅士衆殘虐蒸黎朕志¶
在好生誠深罪已為人受恥不忍加兵惟兹一軍代著¶
忠節果殱元惡不替舊勲詢於衆情就邦興戎人亦勞¶
止期於小康旋乖恤下之方重致喪身之禍由朕薄德¶
俾人不寧撫臨萬邦且愧且悼頼將校士旅秉其誠心¶
邦人不驚軍部撫撓以兹節効良有可嘉所宜慰安俾¶
洽寛釋應士吏人承前所有諸色過犯罪無輕重一切¶
釋放曠然昭洗咸與更新其先請受莊宅財物者各以¶
<pb:KR2f0010_WYG_101-2b>¶
見管為主將士衣賜節料并家口衣糧等一切並¶
准舊例以時給付不得停减先合優與賞設亦准¶
元𠡠處分務令豐厚以稱朕懷仍加曉諭各使知¶
悉¶
　　　放淮西生口歸本貫詔　　　　　陸贄¶
𠡠遷徙家鄉分離骨肉有生之酷莫甚於兹朕撫育兆¶
人庻臻理道懲過不可以不罰原情不可以不矜將推¶
内恕之心用廣自新之路應從李希烈作亂以來諸道¶
<pb:KR2f0010_WYG_101-3a>¶
所擒獲淮西生口配𨽻嶺南黔中等道宜一切釋免放¶
歸本貫其投降人等權於諸州縣安置者亦任各從所¶
適¶
　　　雪王承宗詔¶
帝者承天子人下臨萬邦觀乾坤覆育之施常務其曲¶
全用德刑撫御之方每先其𢎞貸叛則必罰服而捨之¶
稽於典謩亦尚斯道朕祗符前訓纘嗣丕圖底寧方隅¶
蕩滌氛祲上以攄祖宗之宿憤下以致黎庶之阜康思¶
<pb:KR2f0010_WYG_101-3b>¶
厚者生務去者殺至於包荒掩慝屈法伸恩茍衷誠之¶
可矜則宥過而無大王承宗頃居喪紀常見賣於鄰封¶
後領藩垣或受疑於朝野國恩維厚時憲未容戚實自¶
貽寵非我絶百辟卿士昌言在庭四方諸侯飛奏盈¶
篋競請致討争先出車尚復廣示招懷務存容納至¶
於動衆事豈願然闔境憫羅其殺傷退舍為休其士¶
伍取陷救溺能無慘嗟以其先祖武俊有勞王室書¶
在甲令銘於景鐘雖再駕之師毎從人欲而十代之宥¶
<pb:KR2f0010_WYG_101-4a>¶
常切朕懷近以三代私慶八表流澤廣此鴻霈開其¶
自新而承宗果能翻然改圖披露忠懇逺遣二子進¶
陳表章緘圖印以上聞獻德棣之名部發囷奉粟并¶
竈貢烟地願復於職方物請歸於司㑹且天子所臨¶
莫非王畧析兹舊服將表爾誠諒申効順之心悉見¶
納忠之志抑而不撫何以示懷朕念此方其猶赤子¶
一物失所寢興靡寧忍駈樂土之人令就陳原之戮¶
既克剪暴常思止戈予之此心天地昭鍳况常山師¶
<pb:KR2f0010_WYG_101-4b>¶
旅舊有功勞將改往以修來誓酬恩而遷善鍳精誠¶
之俱切俾渙汗之載敷曠滌乃愆斷在朕志復此殊¶
渥當懷永圖其王承宗所有瑕釁特宜洗雪依前守¶
銀青光禄大夫檢討吏部尚書兼鎮州大都督府長¶
史御史大夫上柱國充成徳軍管内支度營田鎮冀¶
深趙等州觀察處置等使應成德軍將士官爵實封¶
等一切仍舊待之如初其管内四州百姓委承宗厚¶
加安慰令守生業官吏已下各守舊職於戲禍福無¶
<pb:KR2f0010_WYG_101-5a>¶
門善敗由已所鑒既因於克念易轍因獲其就安行之¶
維艱守在勿失凡百庶士宜知朕懐¶
　　　宥淄青大將𠡠¶
𠡠魏博及義成軍節度送到擒獲逆賊李師道下都知¶
兵馬使夏侯澄兵馬使朱澄等共四十七人附麗兇黨¶
拒抗王師國有常刑悉合誅戮朕以其人居汚俗皆被¶
脅從况討伐已来時日未幾縱懐轉禍之計未有効欵¶
之由情似可矜朕不忍殺况王軍百姓孰匪居人詔令¶
<pb:KR2f0010_WYG_101-5b>¶
頒行罪止師道方欲拯於塗炭是用活其性命誠為屈¶
法庶使知恩並宜從寛釋放仍令郵逓送至魏博及義¶
成軍各委節度收管駈使如縁父母血屬猶在賊中或¶
羸老疾病情切歸還者仍量事優賞放去務相全貸何¶
所疑留¶
　　　赦鎮州徳音¶
門下仲尼有言詩云執轡如組審此言可以為天下也¶
葢為聖人組修其身而成文於被故伯益贊禹則曰滿¶
<pb:KR2f0010_WYG_101-6a>¶
招損謙受益所以報有苖夏后啓亦云吾徳未至教未¶
善故能尅有扈茍齊俗以禮化人以躬而可感於神明¶
柔於蠻貊累聖遺教昇平舊風堅金在鎔為人之所鑄¶
猛獸在柙由人之所馴因而撫之敢㤀前訓朕以菲徳¶
纘承鴻緒屬先皇掃刷中㝢康濟兆人八表晏然五兵¶
咸息常兢懐於繼述思致理於和平豈以樂戰為心佳¶
兵在念而鎮州以承宗云亡自歸誠欵幽州以劉總懇¶
志願釋兵符相繼来同無思不服非服勤於逺畧力以¶
<pb:KR2f0010_WYG_101-6b>¶
致之亦能綏柔咸加霈澤不愛金帛以惠於戎士不吝¶
爵賞以寵其偏禆復以一二台臣嘗推謹愿庶將朕志¶
以靖方隅而佚於既安莫能思患曽未累月旋聞叛離¶
朕亦欲因其人心命将興師顧念𢎞正盡忠先朝身嬰¶
殘害家受屠戮為之元首能不痛心是用下制先申告¶
諭求其兇惡冀釋幽寃仍令四面節度各守封境不欲¶
遽加誅討所望自効忠誠而将士等懼罪以相保王庭¶
凑為衆之所迫固其封壤捍以兵鋒每聞戰争永言黎¶
<pb:KR2f0010_WYG_101-7a>¶
庶為之君父又可忍乎是用輟食忘寢書夜萬慮恭惟¶
烈祖之訓必用兼愛之心務以安人為國本不以窮武¶
為威力顧予寡昧敢忘遵承為追念而興師已極君臣¶
之分為軫憂而捨罪豈非帝王之道况王庭凑倉卒之¶
際固非始謀接之以恩榮自當展其志義委之以戎鎮¶
必冀效於勲庸禍福無門行之則是弛張在我用亦何¶
常茍推信誠便保忠順茍得其衆孰非吾人擢而任之¶
式示光寵宜特舎雪仍授檢校右散騎常侍兼鎮州大¶
<pb:KR2f0010_WYG_101-7b>¶
都督府長史御史大夫克成徳軍節度鎮冀深趙等州¶
觀察處置等使應成徳軍將士官爵一切依舊待之如¶
初仍令兵部侍郎韓愈充宣慰使於戲朕於彼三軍惠¶
非不至於彼闔境恩非不周今𢎞寛大之典以應陽和¶
之令使離散者見親愛之樂暴露者歸室家之安各宜感¶
悦以就寧泰布告中外體朕意焉主者施行¶
　　　雪王庭凑詔¶
帝王之御大器也上法天意下順人情何嘗不欲舞干¶
<pb:KR2f0010_WYG_101-8a>¶
羽之報以致懐来滌塵垢而𢎞惠貸朕以寡昧獲守昌¶
圖享二百餘年之丕基纂十三列聖之洪業而渉道¶
猶淺燭理不昭德未洽於生靈信未孚於㣲隠至使河¶
朔殘梗藩臣阻絶既多在予之責每軫納隍之念頃者¶
滄州拒命將帥專征有國彞章非朕敢赦諒功成九伐¶
當事止於一方况成德本軍早列勲籍庭凑初意亦獻¶
嘉謀因縁細㣲互搆瑕釁且聞朝廷已挂刑書雖欲上陳¶
固難自逹及滄德翦定甲兵偃戢拜章辨數納疑隣封¶
<pb:KR2f0010_WYG_101-8b>¶
爰懇台臣俾通王命備聞恭惕延望私恩感激而情動¶
三軍歡呼而聲馳四郡朕猥居兆人之上常懼一物失¶
所雖外示君臣之義實内猶父子之親豈可使覆載之¶
中不沾雨露照臨之下獨隔輝光斷自予&KR0454;靡聼輿議¶
既改之而不恡則得之而如初俾服官榮載膺寄任爵¶
服盡在恩禮用加其王庭凑可依前授金紫光禄大夫¶
檢校司徒兼鎮州大都督府長史御史大夫上柱國太¶
原郡開國公食邑二千户充成德軍節度鎮冀深趙等¶
<pb:KR2f0010_WYG_101-9a>¶
州觀察處置等使於戲天道之所助者曰順人倫之所¶
重者曰忠為君在於不疑為臣在於不貳然後上下交¶
暢以底泰寧當𢎞令猷勉收来效凡百卿士宜體朕¶
懐¶
　　　洗滌長慶亂臣支黨德音¶
門下皇王之令兇慝必寘於嚴誅天地之仁含育亦存¶
乎在宥除惡務絶其根本原情必諒於親踈慮興詿誤¶
之嫌用安反側之舉寛𢎞之典盡滌瑕㾗追惟長慶之¶
<pb:KR2f0010_WYG_101-9b>¶
初亂臣賊子之輩人神共憤覆幬不容頃以論刑是從¶
流竄而東宫親昵之黨亦參帷幄之謀顧偷冐以取恩¶
陷君父於不義必資懲創以蕩奸源議法當然非朕敢¶
赦而曽不知過交搆流言興謗道途扇惑人聼葢以從¶
前捜捕未盡巢穴猶存再令根尋果獲支黨無非近戚¶
咸伏其辜於臣節而既虧於國章而難逭外廷徴兵欲¶
戍邉塞此皆狂詐扇動人心况今邊上甲兵足以備禦¶
欲令知委故重宣明仍委所在節級將以此告諭昔者¶
<pb:KR2f0010_WYG_101-10a>¶
堯舜之俗比屋可封虞芮之人譲畔可感仁義則水火¶
可蹈忠信則蠻貊可行由是言之亦在化之而已逮我¶
長理何其逺哉豈朕之滿假荒寜自聖而不可教也將¶
朝之魁梧骨鯾自持而莫我念邪二者之来皆朕不敏¶
内省終夕其心浩然於虖封域之中干戈作矣廊廟樽¶
爼無㤀弭寜布告朕懐以湏良善主者施行(長慶元年/八月十四)¶
(日/)¶
　　　復陳敬瑄官爵詔¶
<pb:KR2f0010_WYG_101-10b>¶
大海所以長百川者下流必納大地所以載萬物者有¶
質皆容&KR0530;后體之事無常世弔人拯溺則龔發王師録¶
舊棄瑕則大開法網斷自朕志又何愧焉陳敬瑄發跡¶
禁軍遂各居大鎮因縁遭遇窮極寵榮先皇帝頃屬艱¶
難遂至廵狩敬瑄當鎮都㑹頗罄忠誠大則有天下赴¶
難之師皆求宿衛次則有官司奔走之吏重剏朝廷玉¶
帛波輸梯航露集實竭勇智備極經營庭支日費而未¶
省告勞供饋星繁而竟無横歛全由盡節果叶中興朕¶
<pb:KR2f0010_WYG_101-11a>¶
初奉宗祧未熟政理遽㤀前績俄至興師責楚子之包¶
茅爾雖曠職望公孫之豆粥予亦無恩致我勞臣冀明¶
素志近者視朝無事乙夜觀書則盧綰之在四夷尚堅¶
夙衛周勃之居一縣足表厚誣前史具存殷鑒何逺矧¶
朕冲𦕈敢㤀勲勞相印兵符髙爵顯位既從昭雪寵加¶
如初勉思禍福之門重契君臣之分抑人情而遵天道¶
既已無疑思福善而誡禍盈使當自省王建顧彦朗等¶
久屯師旅頗罄忠勤盡懐頗伏之謀俱奉及𤓰之戍眷¶
<pb:KR2f0010_WYG_101-11b>¶
言勲効常所歎嘉今則大布寛仁永安誣誤在禀垂櫜¶
之令勿辜偃革之恩便令部領師徒各歸所任其廽戈¶
將士等仰彦朗王建以奉本道上供錢物量事優賞訖¶
奏兼聞楊晟等深知逆順首率歸投陳勁草之心備宸¶
輿之禮書之信史永播忠規敬瑄重作藩侯列牧復為¶
州將勉斯如叶以保初終無搆厲階重貽伊戚敬瑄可¶
開府儀同三司太師兼中書令成都尹上柱國潁川郡¶
王食邑四千户食實封八百户充劔南西川節度副大¶
<pb:KR2f0010_WYG_101-12a>¶
使知節度事管内觀察處置統押近界諸蠻及西山八¶
國雲南安撫制置營田供軍粮料等使於戲刻舟求劔¶
取笑古人膠柱調絃故難㤀理以兹通變冀息干戈茍¶
有利於蒼生又何辭於改作布告遐邇咸使聞知(大順/二年)¶
(三/月)¶
　¶
　¶
　¶
<pb:KR2f0010_WYG_101-12b>¶
　¶
　¶
　¶
　¶
　¶
　¶
　¶
　唐大詔令集巻一百二十二¶
